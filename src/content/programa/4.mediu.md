---
icon: nature
---

# Mediu

Toţi cei care ne-am născut sau am ales să ne construim o casă ȋn Ciorogârla sau Dârvari suntem conştienţi că trăim ȋntr-o zonă binecuvântată din punct de vedere al resurselor de mediu pe care le avem la dispoziţie ȋnsă, ȋn acelasi timp, de-a lungul ultimilor ani, toţi am văzut cât de puţine lucruri s-au făcut pentru protejarea şi conservarea lor. Avem pădure, râu, avem inclusiv un mic lac, dar toate par acum abandonate, lipsite de orice ȋngrijire.  
Noi credem ȋn dezvoltarea durabilă a comunităţii din Ciorogârla şi mai credem că un mediu ȋnconjurător protejat şi valorificat naşte armonie şi bunăstare ȋn comunitate.  
Vrem să trăim ȋntr-un mediu sănătos şi să protejăm resursele naturii pentru urmaşii noştri, astfel ȋncât să se bucure multe generaţii de acum ȋnainte de susurul râului Ciorogârla sau de umbra pădurii.

Intervenţiile destinate conservării mediului vor urmări:

- Ecologizarea domeniului public şi a tuturor zonelor adiacente drumurilor, râului, pădurii şi zonelor cu potenţial recreaţional;  
- Promovarea unui proiect de plantare a perdelei forestiere de-a lungul Autostrăzii A1, a viitoarei centuri ocolitoare Bucureşti A0, cât şi a terenurilor agricole;  
- Punerea ȋn aplicare a unui Plan Comunal de Colectare Selectivă Deșeuri colectate și transportate separat, pe principiul „plătește pentru cât arunci“ şi renegocierea contractului de salubritate pentru o mai bună colectare;  
- Amplasarea unor containere de capacitate mare ȋn zonele defavorizate, cât şi ȋn puncte-cheie (intersecţii, malul râului, etc.);

- Alocarea unei zile pe săptămână/lună ȋn care vor fi ridicate deşeurile cu volum mare direct de la locuitori;

- Dezvoltarea unei baze proprii de reciclare a deşeurilor, inclusiv ȋn contextul noilor reglementări privind reciclarea sticlei la nivelul operatorilor economici;

- Amplasarea afişajelor, inclusiv afişaje electronice destinate păstrării unui mediu curat şi protejat;  
- Amplasarea de pubele de gunoi utilizabile de-a lungul ȋntregii reţele stradale, inclusiv pe tipuri de deşeuri (hârtie, menajer, sticlă, plastic);  
- Programe de susţinere a acţiunilor civice ȋn domeniul protecţiei mediului, campanii de conştientizare ȋn cele două şcoli, dezvoltarea de parteneriate cu organizaţii de profil;  

Pe lângă proiectele pentru sport și timp liber, un alt set de iniţiative destinate valorificării resurselor de mediu va urmări:

- Identificare tuturor zonelor şi speciilor de animale care pot intra ȋn categoria zonelor protejate şi asigurarea protecţiei şi vizibilităţii acestora;  
- Introducerea la nivelul Primăriei a unui Program de Responsabilizare Socială pentru firmele de pe teritoriul comunei, program destinat participării acestora la valorificarea şi protejarea mediului ȋnconjurător.
